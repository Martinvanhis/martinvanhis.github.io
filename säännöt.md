---
title: Säännöt
---

## MARTIN KOULUN VANHEMPAINYHDISTYKSEN SÄÄNNÖT
### 1§
Martin koulun vanhemmat ry toimii Luostarivuoren koulun Martin yksikön yhteydessä. Kotipaikka on Turku. 

### 2§
Yhdistyksen tarkoituksena on
- edistää oppilaiden vanhempien ja koulun välistä yhteistoimintaa
- tukea koteja ja koulua niiden pyrkimyksessä luoda lapsille hyvä oppimis- ja kasvuympäristö sekä edistää heidän tasapainoista ja monipuolista kehitystään
- tuoda esille vanhempien kannanottoja koulua ja kasvatusta koskevissa kysymyksissä
- toimia oppilaiden vanhempien yhteistyöelimenä.

### 3§
Tarkoituksensa toteuttamiseksi yhdistys
- perehtyy koulun kasvatustavoitteisiin ja toimintaan
- tekee esityksiä ja aloitteita, pitää yhteyttä tarvittaviin tahoihin ja toimii yhteistyössä muiden koulun hyväksi toimivien yhteisöjen kanssa
- ottaa tarvittaessa yhteyttä viranomaisiin uudistusten aikaansaamiseksi
- käsittelee kokouksissaan kodin ja koulun yhteistoimintaa
- tukee tarvittaessa toiminnallisesti ja taloudellisesti oppilaiden harrastustoimintaa
- järjestää neuvottelu-, keskustelu- ja juhlatilaisuuksia.

### 4§
Yhdistys on toiminnassaan poliittisesti ja uskonnollisesti sitoutumaton

### 5§
Yhdistys kuuluu jäsenenä Suomen vanhempainliitto ry:hyn.

### 6§
Yhdistyksen varsinaisiksi jäseniksi voivat liittyä 1§:ssä mainitun koulun oppilaiden vanhemmat tai muut huoltajat. Yhdistyksen jäseniksi voidaan ottaa myös kouluhenkilöstöä tai muita yhdistyksen toimintaa tukevia henkilöitä. Yhdistys voi valita kunniajäseniä.

### 7§
Toimintaansa varten yhdistys pyrkii saamaan varoja julkisista avustuksista, keräämällä jäsenmaksuja sekä järjestämällä asianomaisen luvan saatuaan juhlia, arpajaisia ja keräyksiä. Yhdistys voi vastaanottaa lahjoituksia ja testamentteja.

### 8§
Yhdistyksen varsinaisilta jäseniltä voidaan periä jäsenmaksu, jonka yhdistyksen vuosikokous vahvistaa. Jäsenmaksu on suoritettava johtokunnan määräämänä aikana.

### 9§
Yhdistyksen vuosikokous pidetään syyskuussa ja siinä käsitellään seuraavat asiat:
1. Todetaan kokouksen laillisuus.
2. Valitaan kokouksen puheenjohtaja ja sihteeri sekä kaksi pöytäkirjan tarkastajaa ja kaksi ääntenlaskijaa.
3. Esitetään yhdistyksen vuosikertomus, tilit ja toiminnantarkastajien lausunto edelliseltä toiminta- ja tilivuodelta.
4. Vahvistetaan tilinpäätös edelliseltä tilikaudelta sekä päätetään vastuuvapauden myöntämisestä yhdistyksen johtokunnalle sekä muille tilivelvollisille tai niistä toimenpiteistä, joihin yhdistyksen hallinto antaa aihetta.
5. Valitaan johtokunnan puheenjohtaja.
6. Valitaan johtokunnan jäsenet erovuoroisten tilalle.
7. Valitaan toiminnantarkastaja ja vara toiminnantarkastaja tarkastamaan kuluvan toimintavuoden hallintoa ja tilejä.
8. Vahvistetaan jäsenmaksun suuruus.
9. Vahvistetaan talousarvio kuluvaa toimintavuotta varten.
10. Vahvistetaan toimintasuunnitelma kuluvaa toimintavuotta varten.
11. Käsitellään muut kokouskutsussa mainitut asiat.

### 10§
Yhdistyksen ylimääräinen kokous pidetään, milloin johtokunta sen katsoo asialliseksi, tai vähintään kymmenesosa jäsenistä sitä kirjallisesti pyytää.

### 11§
Kutsu yhdistyksen kokoukseen on lähetettävä kullekin jäsenelle kirjallisesti vähintään seitsemän päivää ennen kokousta.

### 12§
Yhdistyksen asioita hoitaa johtokunta, johon kuuluu puheenjohtaja ja 4-12 muuta jäsentä, jotka vuosikokous valitsee.
Puheenjohtaja valitaan vuodeksi kerrallaan. Johtokunnan muut jäsenet valitaan kahdeksi vuodeksi kerrallaan, ja heistä
on vuosittain puolet erovuorossa. Ensimmäisenä vuonna erovuoroisuus ratkaistaan arvalla.

Johtokunta valitsee keskuudestaan varapuheenjohtajan. Sihteerin ja rahastonhoitajan johtokunta voi valita joko
keskuudestaan tai ulkopuolelta.

Johtokunta on päätösvaltainen, kun puheenjohtaja tai varapuheenjohtaja ja vähintään puolet jäsenistä on paikalla.
Kokoukseen voi osallistua myös tietoliikenneyhteyden tai muun teknisen apuvälineen avulla.

Johtokunnan tulee puheenjohtajan tai hänen estyneenä ollessaan varapuheenjohtajan kutsusta kokoontua vähintään kahdesti
lukukaudessa.

### 13§
Yhdistyksen johtokunta voi asettaa erikseen määrittelemiään tehtäviä varten toimikuntia ja jaostoja.

### 14§
Yhdistyksen nimen kirjoittaa johtokunnan puheenjohtaja ja varapuheenjohtaja yhdessä tai jompikumpi heistä yhdessä sihteerin,
rahastonhoitajan tai johtokunnan siihen määräämän muun toimihenkilön kanssa.

### 15§
Yhdistyksen toiminta- ja tilivuosi on 1.8.–31.7. Tilinpäätös ja vuosikertomus tulee antaa elokuun loppuun mennessä
toiminnantarkastajalle ja varatoiminnantarkastajalle tarkastettavaksi. Heidän tulee hyvissä ajoin ennen vuosikokousta
antaa johtokunnalle kirjallinen, yhdistyksen vuosikokoukselle osoitettu kertomus toimittamastaan yhdistyksen tilien
ja hallinnon tarkastuksesta.

### 16§
Yhdistyksen sääntöjen muuttamisesta on päätettävä yhdistyksen kokouksessa vähintään ¾ äänten enemmistöllä annetuista äänistä.

### 17§
Yhdistyksen purkamisesta on päätettävä kahdessa vähintään kahden kuukauden väliajoin pidettävässä yhdistyksen kokouksessa
¾ äänten enemmistöllä annetuista äänistä. Yhdistyksen purkautuessa käytetään sen varat Luostarivuoren koulun Martin yksikön
tai sen toimintaa jatkavan koulun oppilaiden hyväksi yhdistyksen viimeisen kokouksen päättämällä tavalla.

### 18§
Muutoin yhdistyksen toiminnassa noudatetaan voimassa olevaa yhdistyslakia.
